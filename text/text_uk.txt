Ліга чемпіонів УЄФА (англ. UEFA Champions League) — щорічний футбольний турнір, що проводиться поміж європейськими клубами, які найбільш успішно виступили в національних чемпіонатах попереднього сезону. Турнір запроваджено УЄФА.

Раніше (з сезону 1955/56 до сезону 1991/92) турнір мав назву Кубок Європейських чемпіонів. Починаючи з сезону 1992/93 турнір отримав нинішню назву, хоча формат турніру було змінено з сезону 1991/92ю.
Дебютний розіграш найпрестижнішого європейського клубного трофею стартував через місяць після першого Конгресу УЄФА, який відбувся 2 березня 1955 року у Відні. Цікаво, що ідея щодо організації Кубка чемпіонів народилася аж ніяк не в самому футбольному союзі.

Тоді як члени новоутвореного футбольного союзу зосередилися на створенні міжнародних змагань за участю збірних, редактор французької спортивної газети L'Equipe Габріель Ано висловив ідею щодо організації клубного турніру континентального розмаху. Матчі нового кубка Ано разом із колегою Жаком Ферраном запропонували проводити посеред тижня — у середу ввечері.

За правилами, що були обговорені організаторами на початку, заявляти на змагання виключно чемпіонів країн було зовсім не обов'язково — L'Equipe вважала, що до них вигідніше долучати найпопулярніші клуби. Шістнадцять учасників дебютного розіграшу нового турніру цю пропозицію одностайно підтримали на зібранні в Парижі 2—3 квітня 1955 року. Отже, 4 вересня у стартовій грі в Лісабоні «Спортінг» і «Партизан» розійшлися миром — 3:3, а в матчі-відповіді у Белграді перемогу з рахунком 5:2 святкували югослави, які й кваліфікувалися до наступного раунду.

Перші п'ять трофеїв дісталися мадридському «Реалу». Іншим клубам пізніше також вдавалися вражаючі серії — «Аякс» і «Баварія», наприклад, вигравали «кубок з великими вухами» тричі поспіль. У той же час говорити про чиєсь довгострокове домінування в найпрестижнішому єврокубку все-таки не варто. Так, на свій четвертий титул після ударного відрізку на початку 1970-х амстердамці чекали 22 роки. А перемога «Реала» в 1998-му стала першим тріумфом мадридців після 32-річної паузи. Мюнхенці ж, здобувши перемогу над «Валенсією» у фінальній серії післяматчевих пенальті сезону — 2000/01, перервали 26-річне очікування четвертого трофею.